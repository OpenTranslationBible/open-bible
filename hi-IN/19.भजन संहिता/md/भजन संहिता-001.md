# भजन संहिता 1

## भजन संहिता 1:1

> धन्य है वह मनुष्य जो दुष्टों की युक्ति में नहीं चलता,  
> न पापियों के मार्ग में खड़ा होता है,  
> न ठट्ठा करने वालों की मण्डली में बैठता है!

## भजन संहिता 1:2

> परन्तु उसकी प्रसन्नता यहोवा की व्यवस्था में है,  
> और वह उसकी व्यवस्था पर दिन-रात ध्यान करता है।

## भजन संहिता 1:3

> वह उस वृक्ष के समान होगा जो जलधाराओं के किनारे लगाया गया है,  
> जो अपने समय पर फल देता है,  
> और जिसके पत्ते मुरझाते नहीं;  
> और जो कुछ वह करता है, उसमें सफल होता है।

---

## भजन संहिता 1:4

> दुष्ट लोग ऐसे नहीं होते,  
> वे तो उस भूसी के समान होते हैं, जिसे पवन उड़ा ले जाता है।

## भजन संहिता 1:5

> इसलिए दुष्ट लोग न्याय में स्थिर नहीं रहेंगे,  
> न पापी धर्मियों की सभा में।

---

## भजन संहिता 1:6

> क्योंकि यहोवा धर्मियों के मार्ग को जानता है,  
> परन्तु दुष्टों का मार्ग नष्ट हो जाएगा।
