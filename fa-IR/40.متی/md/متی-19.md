# متی باب 19

## متی 19:1

چون عیسی این سخنان را به پایان رسانید، از جلیل روانه شد و به نواحی یهودیه در آن سوی اردن رفت.

## متی 19:2

جمعیت‌های زیادی از پی او روان شدند و او در آنجا ایشان را شفا داد.

---

## متی 19:3

برخی از فَریسیان نزد او آمدند و او را آزمایش کرده، پرسیدند: «آیا جایز است که مرد به هر دلیلی زن خود را طلاق دهد؟»

## متی 19:4

او پاسخ داد: «آیا نخوانده‌اید که در آغاز، آفریننده ایشان را مرد و زن آفرید،

## متی 19:5

و گفت: ”از این رو مرد، پدر و مادر خود را ترک کرده، به زن خویش خواهد پیوست و آن دو یک تن خواهند شد“؟

## متی 19:6

پس دیگر دو نیستند، بلکه یک تن هستند. بنابراین، آنچه را خدا به هم پیوسته است، انسان جدا نسازد.»

## متی 19:7

پرسیدند: «پس چرا موسی امر فرمود که مرد، زن خود را طلاق‌نامه دهد و او را رها کند؟»

## متی 19:8

عیسی پاسخ داد: «موسی به‌سبب سنگدلی شما اجازه داد زنان خود را طلاق دهید، اما در آغاز چنین نبود.

## متی 19:9

به شما می‌گویم، هر که زن خود را جز به‌سبب بی‌عفتی طلاق دهد و زنی دیگر بگیرد، مرتکب زنا می‌شود.»

---

## متی 19:10

شاگردان به او گفتند: «اگر چنین است وضع مرد با زن، پس ازدواج نکردن بهتر است.»

## متی 19:11

عیسی به ایشان گفت: «همه نمی‌توانند این سخن را بپذیرند، بلکه فقط آنان که به ایشان عطا شده است.

## متی 19:12

زیرا برخی خواجه‌اند که از شکم مادر چنین زاده شده‌اند، و برخی خواجه‌اند که به‌دست مردم خواجه شده‌اند، و برخی خواجه‌اند که به‌خاطر پادشاهی آسمان، خود را خواجه ساخته‌اند. هر که می‌تواند این را بپذیرد، بپذیرد.»

---

## متی 19:13

آنگاه کودکان را نزد او آوردند تا دست بر آنان نهاده، دعا کند، اما شاگردان ایشان را سرزنش کردند.

## متی 19:14

عیسی گفت: «بگذارید کودکان نزد من آیند و مانع ایشان نشوید، زیرا پادشاهی آسمان از آنِ کسانی چون ایشان است.»

## متی 19:15

پس از نهادن دست بر آنان، از آنجا روانه شد.

---

## متی 19:16

و کسی نزد او آمد و پرسید: «ای استاد، چه کار نیکویی باید انجام دهم تا حیات جاویدان یابم؟»

## متی 19:17

عیسی پاسخ داد: «چرا از من دربارۀ نیکویی می‌پرسی؟ تنها یکی نیکوست. اگر می‌خواهی به حیات وارد شوی، احکام را نگاه دار.»

## متی 19:18

پرسید: «کدام احکام؟» عیسی پاسخ داد: «قتل مکن، زنا مکن، دزدی مکن، شهادت دروغ مده،

## متی 19:19

پدر و مادر خود را حرمت دار، و همسایۀ خود را همچون خویشتن محبت نما.»

## متی 19:20

آن جوان به او گفت: «همۀ اینها را نگاه داشته‌ام. هنوز چه کم دارم؟»

## متی 19:21

عیسی گفت: «اگر می‌خواهی کامل باشی، برو دارایی خود را بفروش و به فقرا بده، که در آسمان گنج خواهی داشت. آنگاه بیا و از من پیروی کن.»

## متی 19:22

چون آن جوان این سخن را شنید، اندوهگین از آنجا رفت، زیرا ثروت بسیار داشت.

---

## متی 19:23

آنگاه عیسی به شاگردان خود گفت: «آمین، به شما می‌گویم، دولتمندی به‌سختی به پادشاهی آسمان وارد خواهد شد.

## متی 19:24

باز به شما می‌گویم، گذشتن شتر از سوراخ سوزن آسانتر است از ورود شخص دولتمند به پادشاهی خدا.»

## متی 19:25

چون شاگردان این را شنیدند، بسیار شگفت‌زده شده، پرسیدند: «پس چه کسی می‌تواند نجات یابد؟»

## متی 19:26

عیسی به ایشان نگریسته، گفت: «برای انسان این ناممکن است، اما برای خدا همه‌چیز ممکن است.»

---

## متی 19:27

پِطرُس پاسخ داد: «ما همه‌چیز را ترک کرده، از تو پیروی کرده‌ایم. پس ما چه خواهیم یافت؟»

## متی 19:28

عیسی به ایشان گفت: «آمین، به شما می‌گویم، در تجدید همۀ چیزها، هنگامی که پسر انسان بر تخت پرجلال خود بنشیند، شما که از من پیروی کرده‌اید نیز بر دوازده تخت خواهید نشست و بر دوازده قبیلۀ اسرائیل داوری خواهید کرد.

## متی 19:29

و هر که به‌خاطر نام من خانه‌ها یا برادران یا خواهران یا پدر یا مادر یا فرزندان یا مزارع را ترک کرده باشد، صد برابر خواهد یافت و وارث حیات جاویدان خواهد شد.

## متی 19:30

اما بسیاری که اول هستند، آخر خواهند شد و آخرینها اول خواهند گردید.
